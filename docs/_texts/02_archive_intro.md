Gli archivi sono ricchi di tracce che testimoniano la mobilità degli individui nella storia. Il progetto Mapping Mobilities, promosso da FBK-Istituto Storico Italo-Germanico in collaborazione con FBK-Digital Commons Lab, Fondazione Museo Storico del Trentino, Archivio provinciale di Trento e Archivio di Stato di Trento, ha analizzato i registri conservati nel fondo Commissariato di polizia dell’Archivio di Stato di Trento, con l’obiettivo di ricostruire le traiettorie della mobilità dei trentini del secondo Ottocento.

Tra il 1868 e il 1915 sono quasi 60.000 i trentini e le trentine che richiedono documenti per mettersi in viaggio. Si tratta di spostamenti a volte definitivi, altre volte temporanei, legati in buona parte a ragioni lavorative e alla ricerca di migliori condizioni di vita. Per il progetto sono state isolate le richieste presentate tra il 1878 e il 1891, anni in cui la mobilità trentina conosce un picco significativo a causa delle fragilità del tessuto economico-sociale locale e di alcuni devastanti eventi naturali. I documenti richiesti da chi decide di partire sono in gran parte passaporti, ma non mancano libretti di lavoro o di servizio che attestano la propria professione, né carte di legittimazione che certificano un’assunzione o un’immatricolazione come studente. Dei documenti richiesti non rimangono gli originali, ma solo i dati riportati nei registri. Sono elementi preziosi, che consentono di conoscere nomi, provenienze e destinazioni di migliaia di trentini che nel secondo Ottocento hanno deciso di muoversi oltre i confini della regione.

