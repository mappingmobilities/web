Il passaporto non era un documento obbligatorio per spostamenti all’interno dei vari territori dell’Impero asburgico. Le tracce lasciate dagli spostamenti dei trentini sono, quindi, spesso molto incerte. Tuttavia, a partire dal 1878 le richieste per passaporti aumentano considerevolmente, soprattutto nei periodi successivi alle alluvioni.

Nel 1882, in corrispondenza della prima grande alluvione, c’è un primo picco nelle partenze, seguito da una stabilizzazione negli anni successivi e un nuovo picco nel 1889, anno di un’altra importante alluvione. Il picco del 1889 segna un deciso aumento nei volumi migratori, che rimane tale fino a metà degli anni ‘90. Nel 1880 il territorio trentino conta 347.203 abitanti, che nel 1890 salgono ad appena 349.203.

Lo scarsissimo sviluppo demografico registrato in questo decennio pone il Trentino in linea con le statistiche di sviluppo del Regno d’Italia, un territorio pesantemente segnato dalla migrazione, più che con quelle del resto dell’impero asburgico.
