La Valle dell’Adige, l’Alta Valsugana, la Val di Cembra e la Val di Non sono indubbiamente le valli più rappresentate nel campione considerato; questi sono indicati come luoghi di origine nei dati anagrafici di oltre 9.000 partenti.

La Valle dell’Adige e l’Alta Valsugana – Bersntol coprono rispettivamente il 24 e il 28% di tutte le provenienze. Altre valli trentine risultano significativamente meno rappresentate. Dalle Giudicarie proviene solo lo 0.1% dei richiedenti di cui si trova traccia nei registri, nonostante storicamente i suoi abitanti siano stati tra i più girovaghi, a causa di professioni quali il venditore ambulante o l’operaio ferroviario.
Allo stesso modo, il Tesino e la Bassa Valsugana, con i loro arrotini, la transumanza e i venditori di stampe, risultano aver dato i natali solo allo 0.78% dei migranti. La Val di Fassa e la Vallagarina combinate non raggiungono nemmeno l’1% del totale delle provenienze. Dare una spiegazione soddisfacente a queste anomalie risulta difficile. Entro i confini dell’Impero era possibile muoversi senza documenti e anche varcare i confini nazionali senza passaporti o altre carte ufficiali era cosa abbastanza comune; possiamo presumere che semplicemente non si sentisse l’esigenza di richiedere documenti. È inoltre possibile che per alcune tipologie di mestiere, tramandati in ambito familiare, gli spostamenti continui fossero una pratica consolidata che non necessitava di alcuna forma di ufficialità.

Non è poi da sottovalutare l’atteggiamento ostile del governo verso l’emigrazione, che veniva scoraggiata quando non ostacolata, specialmente nel caso di giovani uomini che partivano a ridosso del proprio periodo di leva. Infine, va considerato che cambiare residenza non era facile o scontato come si potrebbe pensare. All’origine di queste difficoltà vi è soprattutto la necessità di mantenere il diritto di incoltato, ovvero il diritto di assistenza in caso di povertà che tutti i comuni dell’impero dovevano garantire ai propri cittadini. Spostare la residenza all’estero significava perdere questo diritto.
