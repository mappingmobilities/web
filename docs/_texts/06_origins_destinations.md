Nei casi di mobilità interna all’impero o al continente europeo si tratta soprattutto di spostamenti temporanei, con documenti di validità compresa tra i 3 e i 12 mesi. Ciò indica una mobilità di tipo soprattutto stagionale, legata al tempo dei raccolti o dei cantieri ferroviari. Contadini e allevatori si dirigevano principalmente in Austria, Germania e Svizzera, mentre gli operai ferroviari (aisempòneri) arrivarono a operare anche in Russia.

Le crisi ambientali ed economiche della seconda metà dell’Ottocento comportano una forte crescita della mobilità, sia interna che esterna, ma soprattutto introducono il tema delle migrazioni transoceaniche. Pur rappresentando solamente il 5% delle destinazioni raggiunte dai trentini, esse raggiungono un picco alla fine degli anni ’80. Le destinazioni degli spostamenti sono indicate solo genericamente, col nome dello stato ma spesso solo con il continente (“Sud America”) o l’impero (“Austria-Ungheria”).
