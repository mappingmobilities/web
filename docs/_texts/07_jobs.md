<p>
I dati inerenti alle professioni mostrano come una larghissima parte dei migranti, ben oltre il 50%, avesse lavori precari, definiti sui documenti come “giornalieri”, mentre i rimanenti si dividono principalmente tra artigiani, contadini, operai, tagliapietre, negozianti e commercianti itineranti.
  
La precarietà è ancora più presente nei migranti di giovane età, che ancora non hanno avuto l’opportunità di trovare un’occupazione stabile; essa rappresenta comunque la principale condizione lavorativa anche per le età più avanzate. L’assenza di un mestiere stabile in un numero così alto di persone è la chiara manifestazione di un’economia non più in grado di assorbire l’intera manodopera e in cui nemmeno la mera sussistenza è possibile.

